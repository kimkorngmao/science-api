---
title: ហេតុអ្វីបានជាយើងមិនអាចមើលឃើញខ្យល់?
author: Kimkorng Mao
featured_image: https://api.kimkorngmao.com/featured-images/why-do-we-cannot-see-air.jpg
created: 2024-07-20
---

ខ្យល់គឺជាបាតុភូតធម្មជាតិមួយដែលយើងដឹងតាមរយៈអារម្មណ៍នៅពេលដែលមានខ្យល់បក់មកប៉ះយើង ក៏ប៉ុន្តែហេតុអ្វីបានជាយើងមិនអាចមើលឃើញខ្យល់? នេះជាសំណួរដែលមនុស្សជាច្រើនប្រហែលជាឆ្ងល់ ហើយខាងក្រោមនេះជាមូលហេតុដែលយើងមិនអាចមើលឃើញខ្យល់៖

#### 1. ធម្មជាតិនៃខ្យល់
ខ្យល់គឺជាចលនានៃឧស្ម័នក្នុងបរិមាណដ៏ច្រើនក្នុងបរិយាកាស ដែលបណ្តាលមកពីសម្ពាធខុសគ្នានៅក្នុងបរិយាកាសផែនដី។ នៅពេលដែលសម្ពាធខ្យល់ខ្ពស់ផ្លាស់ទីទៅរកតំបន់ដែលមានសម្ពាធខ្យល់ទាប ចរន្តខ្យល់នឹងកើតមានឡើង។ ដូច្នេះខ្យល់គឺជាចលនានៃម៉ូលេគុលខ្យល់ដែលមានទំហំតូចជាងអ្វីដែលភ្នែកមនុស្សអាចមើលឃើញ។

#### 2. ភាពថ្លានៃខ្យល់
ខ្យល់ត្រូវបានផ្សំឡើងពីឧស្ម័នជាច្រើនប្រភេទដូចជា អាសូត អុកស៊ីហ៊្សែន និងឧស្ម័នផ្សេងៗទៀតដែលមានលក្ខណៈថ្លា នោះមានន័យថាពន្លឺអាចឆ្លងកាត់ខ្យល់ដោយមិនស្រូប ឬក៏ឆ្លុះត្រលប់មកវិញនោះទេ ដែលជាមូលហេតុធ្វើឲ្យយើងមើលមិនឃើញខ្យល់នោះឡើយ។ ភាពថ្លានេះធ្វើឲ្យយើងអាចមើលឃើញវត្ថុដែលស្ថិតនៅពីក្រោយខ្យល់បានយ៉ាងច្បាស់ដោយពុំឃើញមានខ្យល់មកបិទបាំងវត្ថុនោះឡើយ។

#### 3. ការទទួលដឹងរបស់មនុស្ស
ការទទួលដឹងរបស់មនុស្សច្រើនកើតឡើងដោយផ្អែកលើការមើលឃើញ ការស្តាប់ ការប៉ះ ការហិតក្លិន និងការភ្លក្សរសជាតិជាដើម។ បើទោះបីជាយើងមិនអាចមើលឃើញខ្យល់ក៏ដោយ ក៏យើងអាចដឹងពីវត្តមានរបស់ខ្យល់តាមរយៈខ្យល់ដែលបក់មកប៉ះរាងកាយរបស់យើង ដូចជាយើងមានអារម្មណ៍ថាត្រជាក់ ឬក្តៅ និងការឃើញវត្ថុឬស្លឹករបស់រុក្ខជាតិផ្លាស់ទីតាមការបក់បោករបស់ខ្យល់ផង។

#### 4. ការឆ្លុះនិងការការបន្ថែមពន្លឺ
នៅក្នុងករណីខ្លះដែលខ្យល់បក់នៅលើផ្ទៃដីដែលមានធូលីឬដំណក់ទឹកតូចៗដូចជានៅក្នុងអ័ព្ទឬធូលី យើងក៏អាចនឹងមើលឃើញការផ្លាស់ទីរបស់ខ្យល់តាមការឆ្លុះឬការបន្តែមពន្លឺផងដែរ។ ទោះយ៉ាងណាក៏ដោយ អ្វីដែលយើងឃើញនោះគឺមិនមែនជារូបរាងរបស់ខ្យល់នោះទេ គឺគ្រាន់តែជាភាគល្អិតដែលត្រូវបានរសាត់ទៅតាមខ្យល់តែប៉ុណ្ណោះ។

សរុបមកវិញ ទោះបីជាយើងមើលមិនឃើញខ្យល់ដោយភ្នែកទទេក៏ដោយ តែយើងអាចទទួលដឹងពីវត្តមាននៃខ្យល់បានតាមការបក់មកប៉ះនិងការមើលឃើញវត្ថុដែលត្រូវបានខ្យល់បក់យកទៅ។ ខ្យល់ជាអ្វីដែលមើលមិនឃើញទេ ប៉ុន្តែមាន​ផលប្រយោជន៍​ដល់ជីវិតប្រចាំថ្ងៃរបស់យើងយ៉ាងខ្លាំង មិនថាជាការដែលធ្វើឲ្យយើងមានអារម្មណ៍ត្រជាក់នៅថ្ងៃដែលមានអាកាសធាតុក្ដៅខ្លាំង ឬជួយក្នុងដំណឹកនាំនៃគ្រាប់លម្អងរបស់រុក្ខជាតិនោះទេ។