---
title: ហេតុផលដែលធ្វើអោយផ្ទៃមេឃមានពណ៌ខៀវ
author: Kimkorng Mao
featured_image: https://api.kimkorngmao.com/featured-images/why-the-sky-is-blue.jpg
created: 2024-07-29
---

តើអ្នកធ្លាប់ឆ្ងល់ទេថាហេតុអ្វីបានជាផ្ទៃមេឃមានពណ៌ខៀវ? វាជារឿងវិទ្យាសាស្ត្រដែលសាមញ្ញ ក៏ប៉ុន្តែក៏មានភាពអស្ចារ្យផងដែរ។ នៅក្នុងអត្ថបទនេះ យើងនឹងស្វែងយល់អំពីមូលហេតុដែលធ្វើអោយផ្ទៃមេឃមានពណ៌ខៀវ។

ពេលដែលពន្លឺព្រះអាទិត្យចាំងចូលមកកាន់ផែនដីគឺមានពណ៌ស តែតាមពិតទៅនៅក្នុងពន្លឺពណ៌សនោះមានពណ៌ជាច្រើនផ្សេងៗគ្នាដែលរួមមានដូចជាពណ៌ក្រហម ពណ៌ទឹកក្រូច ពណ៌លឿង ពណ៌បៃតង ពណ៌ខៀវ និងពណ៌ស្វាយ។ នៅពេលពន្លឺទាំងនោះចូលទៅក្នុងបរិយាកាសរបស់ផែនដី វានឹងបែកខ្ញែកចេញទៅគ្រប់ទិសទីទាំងអស់តាមម៉ូលេគុលនៃខ្យល់អាកាស និងភាគតូចៗផ្សេងទៀតក្នុងបរិយាកាស។

ក្នុងចំណោមកាំពន្លឺទាំងអស់ កាំពណ៌ពន្លឺខៀវមានរលកពន្លឺខ្លីជាងគេ ដូច្នេះវាត្រូវបានម៉ូលេគុលនៃឧស្ម័នក្នុងបរិយាកាសបំបែកចេញបានងាយបំផុត ធ្វើឱ្យពន្លឺពណ៌ខៀវបែកចេញពាសពេញផ្ទៃមេឃទាំងមូល នោះជាហេតុផលដែលយើងមើលឃើញផ្ទៃមេឃមានពណ៌ខៀវ។ 

នៅពេលព្រឹកព្រលឹម និងពេលល្ងាច​ ពន្លឺព្រះអាទិត្យដែលធ្វើដំណើរឆ្លងកាត់ស្រទាប់បរិយាកាសរបស់ផែនដីទៅកាន់តែឆ្ងាយជាងមុន ធ្វើឱ្យពន្លឺពណ៌ខៀវភាគច្រើនត្រូវបានចល័តខ្ចាត់ខ្ចាយ​ទៅអស់ផងដែរ។ ដូចនេះនៅសល់តែពន្លឺពណ៌ក្រហម និងពណ៌ទឹកក្រូចដែលមានរលកវែងអាចធ្វើដំណើរឆ្លងកាត់ស្រទាប់បរិយាកាសចូលមកដល់ភ្នែកយើងបាន ហេតុដូច្នេះហើយទើបយើងឃើញផ្ទៃមេឃជាពណ៌ទឹកក្រូច ឬពណ៌ក្រហម។